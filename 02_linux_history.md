# ประวัติ Linux

สิ่งที่ไม่พูดไม่ได้คือ Linux นั้นพัฒนาต่อยอดมาจากระบบปฏิบัติการ Unix ครับ ดังนั้นถ้าใครใช้ Linux เป็น ก็จะใช้ Unix เป็นแน่นอน และยังต่อยอดไปสู่ระบบปฏิบัติการอื่นได้ เช่น BSD เป็นต้น

Linux นั้น มีกำเนิดมาจากนาย Linus Torvalds ชาวฟินแลนด์ เมื่อสมัยที่เขายังเป็นนักศึกษาคอมพิวเตอร์ โดยแรกเริ่ม Richard Stallman ได้ก่อตั้งโครงการ GNU ขึ้นจุดมุ่งหมายโครงการ GNU คือ ต้องการพัฒนาระบบปฏิบัติการคล้าย Unix ที่เป็น open source ทั้งระบบ โครงการ GNU ได้รับการพัฒนาจนมีส่วนโปรแกรมที่จำเป็นสำหรับระบบปฏิบัติการเกือบครบทั้งหมด ซึ่งขาดแต่เพียง Kernel (แกนของระบบ) เท่านั้น

ภายหลัง Linus Torvalds เริ่มโครงการพัฒนาเคอร์เนล ขณะศึกษาในมหาวิทยาลัยแล้ว โดยอาศัย Mixnix ซึ่งเป็นระบบที่คล้ายกับ Unix ซึ่งมากับหนังสือเรื่องการออกแบบระบบปฏิบัติการ มาเป็นเป็นต้นแบบในการเขียนขึ้นมาใหม่โดยเขาได้พัฒนามาเรื่อยๆจนกระทั่งสามารถบูทตัวเองได้ (กล่าวคือสามารถคอมไพล์ภายใน linux ได้เลย) และในปัจจุบันมีนักพัฒนาจากทั่วโลกพันกว่าคนได้เข้ามามีส่วนรวมในการพัฒนาโครงการ ทำให้ Kernel ซึ่งเป็นแกนของระบบปฏิบัติการถูกพัฒนาต่อยอดมาเรื่อยๆจนมาถึงปัจจุบัน

ทุกวันนี้ Linus Torvalds และทีม ยังคงมุ่งมั่นพัฒนาระบบต่อไป ซึ่งต่อมาก็สามารถรันบน X Windows System (ระบบแสดงผลแบบกราฟฟิคชนิดหนึ่ง) และมีการเลือกนกเพนกวินที่ชื่อ Tux ให้เป็นตัวนำโชคหรือ Mascot ของระบบลินุกซ์

## มี Linux กี่แบบบนโลกนี้?

หลายคนคงเคยได้ยินว่า Ubuntu ก็เป็น Linux, Mint ก็เป็น Linux, Redhat, Fedora ต่างๆ ล้วนก็เป็น Linux แล้วมันจะมีหลายแบบไปทำไม ทำไมไม่รวมเป็นอย่างเดียว ซึ่งข้อนี้ต้องอาศัยความเข้าใจตรงนี้นิดหนึ่งว่า Linux นั้นเป็นชื่อของระบบ Kernel ครับ ดังที่กล่าวไว้ข้างบน มีแต่เหล่า distribution (กลุ่มผู้แจกจ่าย) ทั้งฟรี และไม่ฟรี จะนำ Linux ไปรวมกับระบบใช้งานของตน ซึ่งก็ออกมาหลายชื่ออย่างที่เห็น ตรงนี้จะขอกล่าวเฉพาะ distribution ดังๆพอสังเขปนะครับ กล่าวหมดก็คงไม่ได้ เพราะมีมากมายหลายกลุ่มเหลือเกิน

## กลุ่ม distribution ดังๆได้แก่

- **Slackware** เป็น linux ตัวแรกที่ผู้เขียนเรียนรู้เลยก็ได้ ผมจะเรียกตัวนี้ว่าคุณปู่ครับ เพราะมีกำเนิดมานานและเก่ามาก การจะใช้งานโปรแกรมต้อง complie เอง ปรับแต่งเอง การจะใช้งานระบบกราฟฟิคก็ต้องทำทุกอย่างเอง ทุกวันนี้ก็ยังขอบคุณเจ้าคุณปู่ตัวนี้อยู่ เพราะถ้าไม่ผ่านตัวนี้มาก่อนก็คงไม่ถนัด linux มาจนถึงทุกวันนี้
- **Redhat** ตัวนี้แรกเริ่มเดิมทีเป็นของฟรีครับเป็นที่นิยมอยู่พักนึง ภายหลังเก็บตังค่าบริการขึ้นมา คนเลยใช้กันน้อยลง ความเด่นของมันก็อยู่ที่มีระบบการจัดการที่เป็นแพคเกจ จัดการง่าย ลงโปรแกรมก็ง่ายๆ ดับเบิลคลิกไฟล์และรอติดตั้งได้เลย (ซึ่งสมัยนั้นการจะลงโปรแกรม ต้องไปโหลดโค้ดมาแล้วคอมไพล์อย่างเดียวเท่านั้น) คู่แข่งในสมัยนั้นก็มีอยู่อย่างเดียวคือ Mandrak Linux ครับ Linux ตัวนี้สร้างปรากฏการณ์หลายอย่างได้แก่ การพัฒนาระบบการติดตั้งไฟล์ การเลือกใช้ GNOME เป็น desktop manager (ระบบจัดการบนหน้าจอ) ทำให้ GNOME เป็นที่รู้จักกันในทุกวันนี้ ภายหลังเมื่อโครงการเริ่มเก็บเงินแล้ว ก็ทำให้ผู้พัฒนาได้แยกออกเป็นสองสายกลายเป็นโครงการ Fedora กับ CentOS ในปัจจุบันครับ
- **Mandrake** หรือในปัจจุบันคือ Mandriva เป็น linux ที่ปัจจุบันเสื่อมความนิยมลงแล้ว แต่ไม่พูดไม่ได้เพราะก่อนหน้านั้นมันเป็นคู่แข่งของ Redhat ครับ โดย Mandriva นั้นได้เลือกใช้ KDE เป็น desktop manager ทำให้ KDE เป็นที่โด่งดังจนถึงทุกวันนี้เช่นเดียวกัน
- **Debian** เป็น distro ที่ผมใช้อยู่เป็นประจำ และชอบมาเป็นพิเศษ เนื่องจากความง่ายในการทำงานและความเสถียรของซอร์ฟแวร์ ที่มีการทดสอบมาเป็นอย่างดี ระบบภายในเป็น open souce สุดๆครับ มีการรายงานบักและพัฒนาผ่านกลุ่มชุมชนอย่างเป็นระบบ ถึงทำให้ debian เหมาะสำหรับใช้เป็น desktop และ server ครับ
- **Ubuntu** สารภาพตามตรงว่าก่อนที่ผมจะรู้จัก Debian ผมรู้จัก Ubuntu มาก่อน เนื่องจากในยุคสมัยที่ Redhat และ Mandrak ฟาดงวงงากันอยู่นั้น Ubuntu ก็ขออาศัยช่องว่างแจ้งเกิดเงียบๆ ผ่านระบบการจัดการที่เรียบง่าย หน้าจอที่เป็นมิตร การติดตั้งที่ง่ายและ และมีระบบการจัดการซอฟแวร์อย่างเป็นระบบ เรียกได้ว่าใครที่ไม่เคยใช้ linux มาก่อน มาเริ่มใช้ตัวนี้ก็ปรับตัวได้อย่างรวดเร็ว ภายหลังเมื่อศึกษาเข้าไปลึกซึ้งก็พบว่า Ubuntu มีโครงการต้นน้ำมาจาก Debian จึงทำให้ผมมาลองใช้ Debian และตกหลุมรัก Debian ในที่สุดครับ
- **Mint** เป็น linux ที่พัฒนามาจาก Ubuntu อีกทีหนึ่ง ซึ่ง Ubuntu เองก็พัฒนามาจาก Debian อีกที เป็นการต่อยอดของต่อยอดครับ พูดแล้วก็งง เอาเป็นว่าใครที่เลือกใช้ Ubuntu แล้วยังไม่พอใจ ก็ขยับมาลองใช้ Mint ได้ เนื่องจาก Mint เองก็เกิดจากความไม่พอใจของ Ubuntu เอง ก็เลยออก linux เอง จัดการเอง ให้ง่ายต่อผู้ใช้ มี desktop manager ที่หลากหลายให้เลือกใช้ เหมาะกับความต้องการของตัวเองครับ

## รูป tree ของ linux distribution ในปัจจุบัน (เยอะมาก)

![linux distro](https://upload.wikimedia.org/wikipedia/commons/thumb/1/1b/Linux_Distribution_Timeline.svg/3020px-Linux_Distribution_Timeline.svg.png)

ที่มา : https://medium.com/@MtSrp/ลินุกซ์-linux-คืออะไร-282608b4fa2
